<!-- dcterms:identifier = aspnetcz#227 -->
<!-- dcterms:title = Pozvánka na TechEd Praha 2009 -->
<!-- dcterms:abstract = Už je to tady zase. Slunéčko svítí, rostlinky kvetou a jaro nabírá vládu. To je přesně ten správný okamžik, aby programátoři na týden zalezli do temných klimatizovaných sálů Village Cinemas na Černém Mostě a zúčastnili se dalšího ročníku pražského TechEdu, který pořádá počítačová škola Gopas ve spolupráci s Microsoftem. -->
<!-- np9:categoryId = 6 -->
<!-- x4w:category = Akce a události -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2009-04-09T13:43:09.787+02:00 -->
<!-- dcterms:dateAccepted = 2009-04-09T13:43:09.787+02:00 -->

Už je to tady zase. Slunéčko svítí, rostlinky kvetou a jaro nabírá vládu. To je přesně ten správný okamžik, aby programátoři na týden zalezli do temných klimatizovaných sálů Village Cinemas na Černém Mostě a  zúčastnili se dalšího ročníku pražského TechEdu, který pořádá počítačová škola Gopas ve spolupráci s Microsoftem.

Letošní TechEd se koná od 27. do 30. dubna a jeho tradičně ohavné webové stránky najdete na tradiční adrese [http://www.teched.cz/](http://www.teched.cz/).

Jsem jedním z přednášejících, takže vás tímto zvu na své přednášky, které vám přinesou zábavu a poučení.

> ## Tipy a triky v ASP.NET 3.5 SP1
> 
> **Úterý, 14:45 – 16:00**
> 
> Tradiční směska rozličných tipů a triků pro oběti nejnovější verze ASP.NET. Podíváme se, jak vyždímat maximum z nových prvků jako ListView, LinqDataSource a DataPager. A možná přijde i jQuery.
> 
> ## Co nás čeká: Visual Studio 2010 a ASP.NET 4.0
> 
> **Středa, 13:15 – 14:30**
> 
> Pokrok nezastavíš. Sotva jsme si zvykli na Visual Studio 2008 a podivné akronymy hemžící se podivnými písmenky jako "X" a "Q", je za dveřmi novější verze. Přijďte se podívat na session, kde se vám dostane nové dávky zkratek a růžové budoucnosti made by Microsoft v podání profesionálního skeptika.
> 
> ## Microsoft "Geneva" a identity management
> 
> **Středa, 14:45 – 16:00 (Geek Room)**
> 
> Jste si jisti, kdo jste? A kdo jsou vaši uživatelé? A uživatelé vašich partnerů? Podíváme se, jak se od dob .NET Frameworku 3.0 vyvinula claims-based autentizace, Information Cards a proč by vás měly zajímat ženevské konvence i když se neplánujete stát válečnými zajatci.
> 
> ## Záludnosti URL rewritingu v ASP.NET
> 
> **Čtvrtek, 13:15 – 14:30 (Geek Room)**
> 
> Doba si žádá hezkých URL a rewriting je cesta, kterak jich dosíci. Želbohu se jedná o cestu trnitou, po obou stranách lemovanou nebezpečími a cíl je střežen draky Zdánlivou jednoduchostí, Nepochopením a Skryté problémy. Půjdeme se podívat, kterak tyto draky proměnit v poslušné domácí mazlíčky za pomoci vlastních modulů i rewritingového modulu pro IIS 7 od Microsoftu.
> 
> ## Hosting aplikací na Microsoft IIS 7.0
> 
> **Čtvrtek, 14:45 – 16:00**
> 
> Napsáním aplikace její životní cyklus nekončí. Programátorům (a v jistých politováníhodných případech též uživatelům) by se patrně hodně ulevilo, kdyby tomu tak bylo, nicméně zpravidla je nutné aplikaci delší dobu provozovat v produkčním prostředí. Tím jsou v případě ASP.NET aplikací typicky Microsoft Internet Information Services. Aktuální verze 7.0 nabízí spoustu elegantních technik pro bezpečný provoz aplikací a nemenší množství příležitostí se elegantně znemožnit. Podíváme se, jak využít ty první a obloukem se vyhnout druhým zmíněným.

Na tomto místě bych rád organizátorům poděkoval, že mé přednášky letos naplánovali na odpolední hodiny, takže je reálná šance, že budu v jejich průběhu vzhůru, což jistě napomůže jejich kvalitě ;-) A teď mne omluvte, jdu si připravovat prezentace, ošklivý Kamil Juřík je po mně chce do konce týdne. Něco mi říká, že uvidíte spoustu živých ukázek a velmi, velmi málo slajdů ;-)