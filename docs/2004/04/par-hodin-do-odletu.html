<!DOCTYPE html>
<html>
  <head>
    <meta charset="utf-8" />
    <title>Pár hodin do odletu... | ALTAIR.blog</title>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="cs-CZ" />
    <link rel="stylesheet" type="text/css" href="/content/styles.min.css" />
    <link rel="alternate" type="application/rss+xml" href="/feed.rss" title="RSS Feed" />
  </head>
  <body>
    <header>
      <div>
        <a href="/">
          <img src="/content/images/logo_onwhite.svg" alt="altair.blog" style="height:100px;" />
        </a>
      </div>
    </header>
    <main>
      <h1>Pár hodin do odletu...</h1>
      <section class="article">
        <p>Za pár hodin odlétám do Seattle na konferenci <strong>Microsoft MVP Summit 2004</strong>. Původně jsem měl v úmyslu o ní průběžně psát na <a href="http://www.aspnetwork.cz/">ASP Network</a> nebo sem, nicméně celý její obsah je pod NDA (non-disclosure agreement), takže nic takového udělat nemohu.</p>
<p>Začínám si připadat trochu divně po zjištění, že veškerá moje výbava pro týdenní přežití v neznámé zemi za oceánem se vejde do téhož batohu, se kterým běžně chodím po městě.</p>
<p>Už jsem si tak připadal jednou, když jsme byli s Myshí naposledy na dovolené. (Huh? Opravdu to jsou už skoro tři roky? Vážně bychom měli vysadit...) Zatímco většina ostatních účastníků byla vybavena objemnými kufry, já měl na zádech právě tento batoh a jinak nic.</p>
<p>Abych si nepřipadal tak blbě, tak jsem tentokrát obsah rozdělil alespoň do <em>dvou</em> zavazadel. To druhé je sice poloprázdné, ale líp se to nese a vypadám seriózněji.</p>
<p>Ten můj hlavní batoh je ovšem docela zajímavý počin sám o sobě. Jeho oficiální název je <a href="http://www.kensington.com/html/2513.html">Kensington SaddleBag</a> a nedám na něj dopustit. Mám ho třetím rokem a nosím v něm už třetí notebook. Kensington na něj dává &quot;lifetime warranty&quot; a zjevně ví proč: po celou tu dobu ho používám jako své v podstatě jediné zavazadlo a tahám ho s sebou úplně všude.</p>
<p>Jsou na něm vidět sice stopy používání (to by se asi spravilo, kdyby ho někdo <em>vyčistil</em> ;-), ale není nikde roztržený nebo jinak poškozený. Tedy pokud nepočítám to, že mi vlka z větší části sežrala kus volného ramenního popruhu - obávám se ovšem, že se na to doživotní záruka nevztahuje :-)</p>
<p>Pokukuji po <a href="http://www.kensington.com/html/3208.html">novějším modelu</a>, ale u něj mi vadí to, že se narozdíl od toho mého nedá nosit na tři způsoby: jako batoh, jako aktovka v ruce a jako taška přes rameno.</p>
<p>Kromě toho, &quot;sedlová brašna&quot; je přesně to správné zavazadlo pro mne, nemyslíte?</p>

      </section>
    </main>
    <footer>
      Footer
    </footer>
  </body>
</html>