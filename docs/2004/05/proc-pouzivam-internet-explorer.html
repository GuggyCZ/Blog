<!DOCTYPE html>
<html>
  <head>
    <meta charset="utf-8" />
    <title>Proč používám Internet Explorer | ALTAIR.blog</title>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="cs-CZ" />
  </head>
  <body>
    <header>
      <div>
        <a href="/">
          <img src="/Content/Images/logo_onwhite.svg" alt="altair.blog" style="height:100px;" />
        </a>
      </div>
    </header>
    <main>
      <h1>Proč používám Internet Explorer</h1>
      <section class="article">
        <p>Poslední dobou se na českém Internetu vyrojila smečka tu věcných, tu emotivních vyznání, v nichž se jejich pachatelé svěřují světu s tím, jak prozřeli a začali používat místo MSIE jiný webový prohlížeč. Skoro to vypadá, jako by MSIE používali pouze naprostí začátečníci a kdo má mozek v hlavě, prchá ke konkurenci, seč může.</p>
<p>Mno. Internet používám od doby, kdy počítače byly dřevěné a šlapací. Vývojem internetových aplikací se už skoro šest let úspěšně živím. A přesto používám Internet Explorer. Proč?</p>
<p>Budu se vyjadřovat toliko k Mozille, protože Operu neznám a prohlížeč za který bych měl platit používat nebudu z principu.</p>
<p>Prvním důvodem je, <a href="http://weblog.rider.cz/ShowRecord.aspx?day=20040223">na tomto blogu již zmiňované</a>, nekonzistentní GUI Mozilly.</p>
<p>Všechny ostatní vyplývají z toho, že <strong>na svém počítači potřebuji pracovat a ne si s ním hrát</strong>. Snažím se tedy počet instalovaných aplikací udržovat co nejmenší, abych při reinstalaci systému nemusel strávit týden nastavováním systému. Vzhledem k tomu, že svůj notebook z lenosti používám i jako vývojový a testovací počítač, přeinstalovávám na něm Windows co půl roku.</p>
<p>Všechny další výhody Mozilly považuji za nedůležité.</p>
<p>Otevírání odkazů do záložek nepotřebuji. Windows XP nativně sdružují okna téhož typu do menu na taskbaru a dělají to u všech aplikací. Opět raději využiji standardní řešení, než nějakou specialitu. Kromě toho, výrobci od MDI spíše ustupují, protože je pro uživatele často matoucí (viz nové verze Office, které už MDI nevyužívají).</p>
<p>Na blokování vyskakovacích oken, filtrování reklamy a podobných zábavných věcí používám AdMuncher. Má tu výhodu, že funguje přímo na úrovni TCP-IP spojení a tedy pro všechny prohlížeče a jakékoliv další programy, které komunikují přes HTTP.</p>
<p>Pokud jde o bezpečnostní stránku věci: kdo si zaviroval počítač přes Internet Explorer, doplatil na to, že se nestará o bezpečnost svého systému. Každý je třeba aktualizovat, rozumně nastavit a bezhlavě neklikat na všechno co přijde pod ruku. S pouhým rozumným nastavením úrovně bezpečnosti, bez podivných záležitostí jako jsou antiviry a &quot;osobní firewally&quot;, jsem nikdy žádný ze svých počítačů neměl zavirovaný ani podobně postižený.</p>
<p>Stačí používat mozek mezi ušima. Kdo to neumí, tomu pomůže jenom svěcená voda. Plná vana a utopit, aby se netrápil.</p>
<p>Řadu ostatních vymožeností, které IE údajně nemá (jako třeba vyhledávání z adresní řádky a podobně) samozřejmě má. Jenom se někdo neobtěžoval naučit se používat program, který má nainstalovaný.</p>
<p>Jediným zásadním parametrem, který mluví pro Mozillu je, že je technologicky pokročilejší. MSIE 6 při svém stáří nepodporuje nejnovější standardy v oblasti CSS a podobně. Ony ovšem zase tak převratné nejsou. Na vytvoření dobrých stránek stačí i ty stávající standardy, implementované i v MSIE. Když člověk píše web příčetně, zobrazí se správně v čemkoliv.</p>
<p><strong>Aby bylo jasno:</strong> Neberu nikomu právo používat ne-MSIE prohlížeče a produkty. Ale vadí mi postoj, že kdo používá Internet Explorer je pitomec a zelenáč. Opravdu se necítím být pitomcem ani zelenáčem.</p>
<p>Že by právo svobodného výběru software platilo jenom pokud si vyberete ten <em>správný</em> software? Myslím si, že to je právě tento postoj, kterým se svět &quot;alternativního software&quot; sám shazuje.</p>

      </section>
    </main>
    <footer>
      Footer
    </footer>
  </body>
</html>