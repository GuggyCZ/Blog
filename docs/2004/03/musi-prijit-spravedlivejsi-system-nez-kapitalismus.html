<!DOCTYPE html>
<html>
  <head>
    <meta charset="utf-8" />
    <title>Musí přijít spravedlivější systém, než kapitalismus! | ALTAIR.blog</title>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="cs-CZ" />
    <link rel="stylesheet" type="text/css" href="/content/styles.min.css" />
    <link rel="alternate" type="application/rss+xml" href="/feed.rss" title="RSS Feed" />
  </head>
  <body>
    <header>
      <div>
        <a href="/">
          <img src="/content/images/logo_onwhite.svg" alt="altair.blog" style="height:100px;" />
        </a>
      </div>
    </header>
    <main>
      <h1>Musí přijít spravedlivější systém, než kapitalismus!</h1>
      <section class="article">
        <p>Právě před chvílí mne po vzrušené IRC debatě jeden Amík označil za levičáka. Oproti tomu pro řadu Čechů jsem nechutný pravičák. Je rozdíl jenom v americkém versus českém pojímání těchto pojmů nebo někde jinde?</p>
<p>Staré úsloví praví, že <em>kdo není ve dvaceti levičák, nemá srdce, a kdo není ve třiceti pravičák, nemá rozum</em>. Na mne to platí dokonale, jenom jsem obojí stihl o pět let dřív.</p>
<p><a href="http://www.theadvocates.org/quiz.html"><img src="http://weblog.rider.cz/files/wspq.gif" alt="Výsledky WSPQ" /></a>Když mi bylo patnáct, spoluzakládal jsem Komunistický svaz mládeže. A po získání volebního práva volil KSČM. Mimo jiné i proto, že v té době angažovaností ve prospěch KSČM nikdo nemohl moc získat a musel to dělat opravdu z přesvědčení.</p>
<p>Teď je mi pětadvacet a <em>jediné</em> čím jsem si ohledně příštích voleb jist je, že nebudu volit ani KSČM, ani ČSSD.</p>
<p>Abych byl přesný: jsem přesvědčen o tom, že <strong>socialismus, potažmo komunismus ve fungující podobě by byl nejlepším možným společenským zřízením</strong>. Pokud by skutečně fungovalo &quot;každý podle svých možností, každému podle jeho potřeb&quot;, bylo by to fajn.</p>
<p>Jenomže mezi patnáctým a pětadvacátým rokem života jsem se naučil posuzovat rozličné věci také podle &quot;blbuvzdornosti&quot; - tedy kolik blbců (v tomto případě lidí systém nepodporujících potažmo zneužívajících) snese. A v totmo parametru socialismus prohrává na plné čáře.</p>
<p>Ony i ty špidlovské experimenty by víceméně fungovaly, kdyby byl svět plný lidí dobré vůle a čisté duše. Bohužel, vzhledem k tomu, že takových je v republice asi sto sedmnáct (rovnoměrně rozmístěných díky síti psychiatrických léčeben ;-), vypadá to tady tak, jak vypadá.</p>
<p>Z tohoto úhlu pohledu ovšem na celé čáře vyhrává kapitalismus, nebo chcete-li tržní ekonomika. Spíše než na dobrých lidských vlastnostech staví na těch špatných, a to je panečku sázka na jinačího koně!</p>
<p>Jenomže lidé touží po &quot;spravedlnosti&quot;. Ne snad po té skutečné, s mečem a páskou na očích. Ale po iluzi, skrývající se za větami jako &quot;ale on by si to zasloužil&quot; nebo &quot;alespoň za snahu&quot;.</p>
<p>Myslím si, že tak je třeba si vykládat nedávnou Grebeníčkovu větu, kterou jsem si vypůjčil do nadpisu tohoto článku. A myslím si, že v českých zemích padla - bohužel - na úrodnou půdu.</p>
<p>A socialismus je &quot;spravedlivý&quot; - pokud neumíš, stačí se snažit a kolektiv tě podrží. Kapitalismus si na to nehraje. Nabízí vyšší výhry, ale vyšší sázky. Bohužel, lidé u nás dávají, jak se zdá, přednost spíše sázkám na jistotu - jakkoliv krátkodobým.</p>
<p>Stávám se čím dál tím větším cynikem. Přesto ve mně dříme pečlivě ukryté semínko idealismu. Dokážu se v zásadě cynicky proplétat současným marastem, využívat nefungujících mechanismů, obcházet zákony a vůbec se &quot;vyznat&quot;. Přesto to ale dělám nerad. Dokážu zneužívat společnosti takové, jaká je, ale přál bych si, aby byla taková, abych to dělat <em>nemusel</em>.</p>
<p>Otázka je, jak dlouho mi to vydrží. Kdo chce s vlky výti... Ach jo.</p>

      </section>
    </main>
    <footer>
      Footer
    </footer>
  </body>
</html>