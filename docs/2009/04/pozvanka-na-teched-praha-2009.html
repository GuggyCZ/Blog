<!DOCTYPE html>
<html>
  <head>
    <meta charset="utf-8" />
    <title>Pozvánka na TechEd Praha 2009 | ALTAIR.blog</title>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="cs-CZ" />
    <meta name="Description" content="Už je to tady zase. Slunéčko svítí, rostlinky kvetou a jaro nabírá vládu. To je přesně ten správný okamžik, aby programátoři na týden zalezli do temných klimatizovaných sálů Village Cinemas na Černém Mostě a zúčastnili se dalšího ročníku pražského TechEdu, který pořádá počítačová škola Gopas ve spolupráci s Microsoftem." />
    <link rel="stylesheet" type="text/css" href="/content/styles.min.css" />
    <link rel="alternate" type="application/rss+xml" href="/feed.rss" title="RSS Feed" />
  </head>
  <body>
    <header>
      <div>
        <a href="/">
          <img src="/content/images/logo_onwhite.svg" alt="altair.blog" style="height:100px;" />
        </a>
      </div>
    </header>
    <main>
      <h1>Pozvánka na TechEd Praha 2009</h1>
      <section class="article">
        <p>Už je to tady zase. Slunéčko svítí, rostlinky kvetou a jaro nabírá vládu. To je přesně ten správný okamžik, aby programátoři na týden zalezli do temných klimatizovaných sálů Village Cinemas na Černém Mostě a  zúčastnili se dalšího ročníku pražského TechEdu, který pořádá počítačová škola Gopas ve spolupráci s Microsoftem.</p>
<p>Letošní TechEd se koná od 27. do 30. dubna a jeho tradičně ohavné webové stránky najdete na tradiční adrese <a href="http://www.teched.cz/">http://www.teched.cz/</a>.</p>
<p>Jsem jedním z přednášejících, takže vás tímto zvu na své přednášky, které vám přinesou zábavu a poučení.</p>
<blockquote>
<h2 id="tipy-a-triky-v-asp.net-3.5-sp1">Tipy a triky v ASP.NET 3.5 SP1</h2>
<p><strong>Úterý, 14:45 – 16:00</strong></p>
<p>Tradiční směska rozličných tipů a triků pro oběti nejnovější verze ASP.NET. Podíváme se, jak vyždímat maximum z nových prvků jako ListView, LinqDataSource a DataPager. A možná přijde i jQuery.</p>
<h2 id="co-nas-ceka-visual-studio-2010-a-asp.net-4.0">Co nás čeká: Visual Studio 2010 a ASP.NET 4.0</h2>
<p><strong>Středa, 13:15 – 14:30</strong></p>
<p>Pokrok nezastavíš. Sotva jsme si zvykli na Visual Studio 2008 a podivné akronymy hemžící se podivnými písmenky jako &quot;X&quot; a &quot;Q&quot;, je za dveřmi novější verze. Přijďte se podívat na session, kde se vám dostane nové dávky zkratek a růžové budoucnosti made by Microsoft v podání profesionálního skeptika.</p>
<h2 id="microsoft-geneva-a-identity-management">Microsoft &quot;Geneva&quot; a identity management</h2>
<p><strong>Středa, 14:45 – 16:00 (Geek Room)</strong></p>
<p>Jste si jisti, kdo jste? A kdo jsou vaši uživatelé? A uživatelé vašich partnerů? Podíváme se, jak se od dob .NET Frameworku 3.0 vyvinula claims-based autentizace, Information Cards a proč by vás měly zajímat ženevské konvence i když se neplánujete stát válečnými zajatci.</p>
<h2 id="zaludnosti-url-rewritingu-v-asp.net">Záludnosti URL rewritingu v ASP.NET</h2>
<p><strong>Čtvrtek, 13:15 – 14:30 (Geek Room)</strong></p>
<p>Doba si žádá hezkých URL a rewriting je cesta, kterak jich dosíci. Želbohu se jedná o cestu trnitou, po obou stranách lemovanou nebezpečími a cíl je střežen draky Zdánlivou jednoduchostí, Nepochopením a Skryté problémy. Půjdeme se podívat, kterak tyto draky proměnit v poslušné domácí mazlíčky za pomoci vlastních modulů i rewritingového modulu pro IIS 7 od Microsoftu.</p>
<h2 id="hosting-aplikaci-na-microsoft-iis-7.0">Hosting aplikací na Microsoft IIS 7.0</h2>
<p><strong>Čtvrtek, 14:45 – 16:00</strong></p>
<p>Napsáním aplikace její životní cyklus nekončí. Programátorům (a v jistých politováníhodných případech též uživatelům) by se patrně hodně ulevilo, kdyby tomu tak bylo, nicméně zpravidla je nutné aplikaci delší dobu provozovat v produkčním prostředí. Tím jsou v případě ASP.NET aplikací typicky Microsoft Internet Information Services. Aktuální verze 7.0 nabízí spoustu elegantních technik pro bezpečný provoz aplikací a nemenší množství příležitostí se elegantně znemožnit. Podíváme se, jak využít ty první a obloukem se vyhnout druhým zmíněným.</p>
</blockquote>
<p>Na tomto místě bych rád organizátorům poděkoval, že mé přednášky letos naplánovali na odpolední hodiny, takže je reálná šance, že budu v jejich průběhu vzhůru, což jistě napomůže jejich kvalitě ;-) A teď mne omluvte, jdu si připravovat prezentace, ošklivý Kamil Juřík je po mně chce do konce týdne. Něco mi říká, že uvidíte spoustu živých ukázek a velmi, velmi málo slajdů ;-)</p>

      </section>
    </main>
    <footer>
      Footer
    </footer>
  </body>
</html>