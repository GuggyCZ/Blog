<!DOCTYPE html>
<html>
  <head>
    <meta charset="utf-8" />
    <title>Celonárodní vepřové hody nebo obyčejné prasečinky? | ALTAIR.blog</title>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="cs-CZ" />
    <meta name="Description" content="Aktuální zamyšlení nad přítomností vepřů v soudobé společnosti." />
    <link rel="stylesheet" type="text/css" href="/content/styles.min.css?sha=DDB0508C26A38F3AC90E35BBFD1F49B57ACB1CF0" />
    <link rel="stylesheet" type="text/css" href="/content/fa-5.1.0/css/all.css" />
    <link rel="alternate" type="application/rss+xml" href="/feed.rss" title="RSS Feed" />
  </head>
  <body>
    <header>
      <div>
        <a href="/">
          <img src="/content/images/logo_onblack.svg" alt="altair.blog" style="height:100px;" />
        </a>
      </div>
    </header>
    <nav>
      <ul>
        <li>
          <a href="https://www.rider.cz/">Michal Altair Valášek</a>
        </li>
        <li>
          <a href="/categories/lide-a-jina-zver">Lidé a jiná zvěř</a>
        </li>
        <li>
          <a href="/categories/vlci">Vlci</a>
        </li>
        <li>
          <a href="/categories/kone">Koně</a>
        </li>
        <li>
          <a href="/categories/programovani">Programování</a>
        </li>
        <li>
          <a href="/categories/bezpecnost">Bezpečnost</a>
        </li>
        <li>
          <a href="/categories/akce-a-udalosti">Akce a události</a>
        </li>
        <li>
          <a href="/categories/software">Software</a>
        </li>
      </ul>
    </nav>
    <main>
      <h1>Celonárodní vepřové hody nebo obyčejné prasečinky?</h1>
      <aside class="article-info">
        <time datetime="2005-05-27T06:32:20.573+02:00" title="Datum vydání">
          <i class="fal fa-calendar-alt"> </i>27. května 2005</time>
        <ul class="categories">
          <li>
            <a href="/categories/lide-a-jina-zver" title="Rubrika">
              <i class="fal fa-tag"> </i>Lidé a jiná zvěř</a>
          </li>
        </ul>
      </aside>
      <section class="article-text">
        <p><img src="https://www.cdn.altairis.cz/Blog/prase.jpg" alt="Prase // via sxc.hu, used by permission" />S jistou nadsázkou se dá říci, že naši společnost v uplynulých dnech až týdnech ovládla prasata.</p>
<p>V první řadě se jedná o vepře metaforické, neboť to jsou zhruba pocity které se mi vybavily nad mnoha reakcemi na vzhled Zuzany Paroubkové, manželky našeho *in articulo necessitatis *premiéra. Počínaje lidovou tvořivostí, konče <a href="http://revue.idnes.cz/lidicky.asp?r=lidicky&amp;c=A050505_124603_lidicky_jup">rádobyzasvěcenými hodnoceními</a>.</p>
<p>Pomíjím teď, že po troše odborné péče se paní Paroubková rázem promění <a href="http://revue.idnes.cz/foto.asp?c=A050524_110318_lidicky_lf&amp;r=lidicky">ve velmi zajímavou dámu</a>. Přestože vládu jejího manžela (či spíše socialistů všeobecně) považuji za něco na způsob živelné pohromy, tento způsob útoků mi přijde nedůstojný, nesmyslný a srážející spíše rádoby vtipálka.</p>
<p>Jsou lidé, kteří své sebehodnocení neopírají o vzhled a proto mu nevěnují přílišnou pozornost - sám patřím mezi ně. Je možná trochu na místě na takové chování poukazovat u osob dobrovolně veřejně činných - za všechny bych jmenoval třeba současného premiéra osobně, případně nestora českých politických kreatur, Miloše Zemana. Ale pokud jde o někoho, kdo se od samého počátku snaží zůstat v klidu a v pozadí, je to jeho nezadatelné právo. Kromě toho, jsem raději když se bude v okolí mého premiéra vyskytovat žena ošklivá, než dáma sice udržovaná leč blbá. Zvláště pak vystavuje-li to veřejně na odiv. Pro příklady není nutno chodit daleko, jména jako <a href="http://revue.idnes.cz/lidicky.asp?r=lidicky&amp;c=A050505_113624_lidicky_jup">Veronika Skořepová</a> nebo <a href="http://lidovky.centrum.cz/domov/clanek.phtml?id=282309">Šárka Grossová</a> jsou ještě v čerstvé paměti.</p>
<p>I <a href="http://www.ceskenoviny.cz/vyhledavani/index_view.php?id=130579">prasata Ester Kočičkové</a> ve mně budí poněkud nelaskavé pocity. Nejde ani tak o sice nenápaditý, ale v kontextu pořadu vcelku přijatelný vtípek, případně lehce hysterickou reakci KSČM, jako spíše o celkový přístup ke komunistům v české společnosti. Různé více či méně vážené osobnosti se pohoršují nad tím, že KSČM <a href="http://www.zrusmekomunisty.cz/">vůbec existuje</a>, případně <a href="http://www.skomunistysenemluvi.cz/podzim">koncertují na protest</a> proti tomu, že si každý neodplivne, když kolem něj projde komunista.</p>
<p>Jedná se o další projev <a href="/entry/article-20040709.aspx">demokracie jenom pro někoho</a>. Můžete sice svobodně volit, ale jenom toho, kdo moc nevybočuje z průměru. A nálepku extremisty (nebo módně teroristy) je možno operativně přilepit každému, kdo se momentálně nehodí. Začne to nacisty a komunisty, přes republikány a Haiderovy Svobodné a nakonec skončíme tak jako tak svobodnou volbou jednotné kandidátky Národní fronty.</p>
<p>Jestliže KSČM představuje druhou nejsilnější politickou sílu v zemi, je nanejvýš bláhové očekávat, že si před ní bude každý odplivovat. Bylo by to nemoudré a hlavně zcela nesmyslné. Jestliže ve svobodné soutěži politických stran mají komunisté takovou podporu, mnoho se s tím udělat nedá. A chceme-li, je třeba hledat příčiny. Myslím si, že jednou z nich jsou právě ti, kdo předvádějí hysterickou antikampaň ve stylu <em>uchvátí-li tě, zahyneš</em>. Vycházejí ze svatého přesvědčení, že <em>každý</em> přece ví, že komunisti jsou ztělesněné zlo. Jsou přesvědčeni, že to stačí jenom nahlas křičet a netřeba nijak obhajovat či vysvětlovat a deklasují tím své úsilí. Je ve výsledku dílem směšné a dílem kontraproduktivní - protože temná strana vždycky vábí.</p>
<p>Jestliže předchozí vepři byli toliko metaforičtí, třináct tisíc prasat ve velkochovu v Letech je konkrétních až příliš. Je svým způsobem kouzelné, že jedince či instituce blazoevaně povznesené nad takové drobnosti jako je názor voličů dokáže pár tisíc prasat vybudit k aktivitě nevídané. Počínaje EU, přes vládu až po prezidenta.</p>
<p>Souboj tří stovek popravených lidí a jedenácti tisícovek vepřů, které cesta na smrt teprve čeká, je z hlediska celkových čísel obětí i chovů zcela marginální. Moje pracovní diagnóza je jasná: <a href="/entry/article-20050520.aspx">historický fetišismus</a> v plné kráse. Stavění památníků obětem války šedesát let po jejím skončení, uprostřed ničeho a za obrovských nákladů mi přijde za prvé poněkud zpozdilé, za druhé poněkud nesmyslné a za třetí poněkud neekonomické.</p>
<p>Chápal bych to ještě v případě kultury, která například považuje vepře za zvíře nečisté a opovrženíhodné z náboženských důvodů. I když jak je vidět, <a href="http://www.ceskenoviny.cz/prilohy/irak/index_view.php?id=131661">v zájmu efektivity jdou mnohdy i kulturní tabu stranou</a>. Ovšem v našich podmínkách si vepři zaslouží status málem národního zvířete (minimálně jsou klíčovou součástí našeho národního pokrmu vepřo-knedlo-zelo).</p>
<p>V posledním případě se nakonec nejracionálněji zachoval majitel letského vepřína. Prohlásil, že je mu to v zásadě jedno, a že pokud mu někdo dá k dispozici jiný objekt, klidně tam své podnikání přestěhuje. Na české prasečí scéně svěží závan zdravého rozumu.</p>

      </section>
    </main>
    <footer>
      <ul class="logos">
        <li>
          <img src="/content/images/logo_onwhite.svg" alt="altair.blog" style="height:38px;" />
        </li>
      </ul>
      <ul class="text">
        <li>
          <a href="/feed.rss">
            RSS feed <i class="fal fa-rss-square"> </i></a>
        </li>
        <li>
          Powered by <a href="https://www.xml4web.com/">XML4web</a> on <a href="https://www.github.com/">GitHub Pages</a></li>
        <li>
          Copyright © <a href="https://www.rider.cz/">Michal Altair Valášek</a>, 2003-2018</li>
      </ul>
    </footer>
  </body>
</html>