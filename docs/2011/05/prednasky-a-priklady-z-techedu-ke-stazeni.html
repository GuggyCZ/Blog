<!DOCTYPE html>
<html>
  <head>
    <meta charset="utf-8" />
    <title>Přednášky a příklady z TechEdu ke stažení | ALTAIR.blog</title>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="cs-CZ" />
    <meta name="Description" content="Jako každý rok, i letos společnosti Gopas, Daquas a Microsoft pořádají odbornou konference TechEd-DevCon. Bude se konat od 2. do 5. května 2011 v multikinu CineStar na Černém Mostě. A jako každý rok, I letos tam budu mít několik (konkrétně sedm) přednášek, na které vás tímto srdečně zvu." />
  </head>
  <body>
    <header>
      <div>
        <a href="/">
          <img src="/Content/Images/logo_onwhite.svg" alt="altair.blog" style="height:100px;" />
        </a>
      </div>
    </header>
    <main>
      <h1>Přednášky a příklady z TechEdu ke stažení</h1>
      <section class="article">
        <p>Jako každý rok, i letos společnosti Gopas, Daquas a Microsoft pořádaly odbornou konference TechEd-DevCon. Konala se od 2. do 5. května 2011 v multikinu CineStar na Černém Mostě. A jako každý rok, I letos jsem tam měl několik (konkrétně sedm) přednášek. Nabízím vám ke stažení prezentace a příklady ze svých přednášek.</p>
<h3 id="novinky-pro-nejenom-webove-vyvojare-zacatkem-roku-2011"><a href="/Files/20110505-TechEd-01.zip">Novinky pro (nejenom webové) vývojáře začátkem roku 2011</a></h3>
<p>IIS Express, SQL Server Compact Edition a NuGet jsou tři novinky, které mohou usnadnit život vývojářům aplikací v roce 2011. IIS Express je vývojářský web server určený pro ladění a testování, postavený na IIS 7.5. SQL Server Compact Edition je embedded databáze, přinášející pohodlnost SQL serveru i tam, kde není možné nebo účelné instalovat &quot;opravdový&quot; SQL Server. NuGet je balíčkovač komponent, který usnadňuje instalaci, konfiguraci a upgrade knihoven (nejen) třetích stran, které mají vaše aplikace využívat.</p>
<h3 id="velky-nebo-maly-sql-server-a-neni-to-nakonec-jedno"><a href="/Files/20110505-TechEd-02.zip">Velký nebo malý SQL Server? A není to nakonec jedno?</a></h3>
<p>Má vaše aplikace používat &quot;velký&quot; SQL Server a nebo &quot;malý&quot;, embedded SQL Server Compact Edition? U řady aplikací je jednoduché navrhnout je tak, aby to bylo v podstatě jedno, aby bylo možné pro menší instalace použít embedded databázi a pro větší samostatný server. Podíváme se na rozdíly mezi Compact Edition a ostatními edicemi a na techniky, které umožňují aplikacím využívat obě dvě varianty, s využitím Entity Frameworku i bez něj.</p>
<h3 id="data-v-oblacich-nohy-na-zemi-windows-azure-storage"><a href="/Files/20110505-TechEd-03.zip">Data v oblacích, nohy na zemi: Windows Azure Storage</a></h3>
<p>Když se mluví o platformě Windows Azure, obvykle je řeč o běhu aplikací v cloudu. Věděli jste ale, že azurové obláčky obsahují i kapacitně neomezené, velice výkonné a finančně výhodné bezpečné úložiště dat, které můžete využívat i z aplikací, které běží lokálně? Windows Azure Table Storage, Blob Storage a Queue storage mohou být užitečné i pro ty, kdo klasické cloud programování využívat nehodlají a nebo nemohou. V této přednášce se zaměříme právě na využití Azure úložiště - ať už aplikace sama běží v cloudu nebo nikoliv.</p>
<h3 id="bezpecne-zadavani-rich-textu-do-webovych-aplikaci"><a href="/Files/20110505-TechEd-04.zip">Bezpečné zadávání rich textu do webových aplikací</a></h3>
<p>Script injection je velkým problémem webových aplikací a blokování jakéhokoliv HTML obsahu je jednou z cest, jak se mu vyhnout. Ale co když potřebujeme, aby uživatelé mohli zadávat více či méně omezeně formátovaný text? Jak bezpečně filtrovat zadané HTML, nebo jaké alternativy použít? V průběhu této přednášky si ukážeme několik cest, jimiž je možné se vydat v ASP.NET.</p>
<h3 id="provider-modely-ve-webovych-i-newebovych-aplikacich"><a href="/Files/20110505-TechEd-05.zip">Provider modely ve webových i newebových aplikacích</a></h3>
<p>Každý zná membership a role providery v ASP.NET. Ale věděli jste, že provider model je jedním ze základních stavebních kamenů .NET Frameworku? A že můžete velice snadno vytvářet vlastní provider-based struktury, které vám usnadní život? Na příkladu embedded Wiki engine se podíváme na možnosti návrhu vlastních provider modelů a zmíníme i jejich život mimo webové aplikace.</p>
<h3 id="tvorba-webovych-ovladacich-prvku-pro-mirne-pokrocile"><a href="/Files/20110505-TechEd-06.zip">Tvorba webových ovládacích prvků pro mírně pokročilé</a></h3>
<p>Používáte deklarativní vývoj aplikací v ASP.NET Web Forms? A chcete se naučit, jak lépe dělat serverové ovládací prvky? A chtěli byste, aby se chovaly jako ty &quot;opravdové&quot;, které jsou součástí .NET Frameworku? Podíváme se na pokročilejší techniky pro tvorbu serverových ovládacích prvků - práci s vloženými obrázky a skripty a podporu pro CDN (content delivery networks).</p>
<h3 id="skeptikuv-uvod-do-jquery-v-asp.net"><a href="/Files/20110505-TechEd-07.zip">Skeptikův úvod do jQuery v ASP.NET</a></h3>
<p>Milujete JavaScript? I sny k vám v noci přicházejí JSON serializované a HTTP postback považujete za sprosté slovo? V tom případě na tuhle přednášku nechoďte. Ta je určena ASP.NET programátorům, kteří proti své vůli občas nějaký ten JavaScript použít musejí a jQuery chápou jako ulehčení této nemilé nutnosti, podpořené setrvalým úpadkem AJAX Control Toolkitu. Podíváme se na oblasti, kde se jQuery potkává s ASP.NET, na jQuery UI, klientský data binding a věci související.</p>

      </section>
    </main>
    <footer>
      Footer
    </footer>
  </body>
</html>