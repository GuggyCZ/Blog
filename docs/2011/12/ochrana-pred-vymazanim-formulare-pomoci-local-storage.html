<!DOCTYPE html>
<html>
  <head>
    <meta charset="utf-8" />
    <title>Ochrana před vymazáním formuláře pomocí Local Storage | ALTAIR.blog</title>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="cs-CZ" />
    <meta name="Description" content="Kolikrát už se vám stalo, že jste začali psát nějaký dlouhý text a pak třeba omlem zmáčknuli Refresh, zavřeli okno nebo vám po odeslání aplikace zahlásila &quot;vaše session vypršela, zkuste to znovu&quot;? Existuje jednoduché a elegantní řešení, jak tento problém řešit, pomocí DOM Storage (Local Storage)." />
    <link rel="stylesheet" type="text/css" href="/content/styles.min.css" />
    <link rel="alternate" type="application/rss+xml" href="/feed.rss" title="RSS Feed" />
  </head>
  <body>
    <header>
      <div>
        <a href="/">
          <img src="/content/images/logo_onwhite.svg" alt="altair.blog" style="height:100px;" />
        </a>
      </div>
    </header>
    <main>
      <h1>Ochrana před vymazáním formuláře pomocí Local Storage</h1>
      <section class="article">
        <p>Kolikrát už se vám stalo, že jste začali psát nějaký dlouhý text a pak třeba omlem zmáčknuli Refresh, zavřeli okno nebo vám po odeslání aplikace zahlásila &quot;vaše session vypršela, zkuste to znovu&quot;? Existuje jednoduché a elegantní řešení, jak tento problém řešit, pomocí DOM Storage (Local Storage).</p>
<p>O této technologii jsem již před časem psal v článku <a href="http://www.aspnet.cz/articles/344-local-storage-sbohem-cookies-sbohem-session">Local Storage: Sbohem cookies, sbohem session</a>. Ve stručnosti se jedná o jednoduché úložiště &quot;název-hodnota&quot;, které je dostupné z JavaScriptu na straně klienta, na server vůbec neputuje. Z tohoto důvodu také není třeba příliš brát ohled na objem dat atd.</p>
<h2 id="zadani">Zadání</h2>
<p>Chci vyřešit problém s mizením hodnot z formulářů při automatickém odhlášení, chybě serveru a podobných záležitostech. Jako bonus pak lze použít tentýž postup pro zapamatování neměnných položek ve formulářích – typicky např. jméno a e-mailová adresa komentujícího. Jaké vlastnosti by tedy řešení mělo mít?</p>
<ul>
<li>Umožnit autorovi aplikace jednoduše vybrat, hodnoty kterých polí chce zachovat. To vyplývá z logiky aplikace. Např. při psaní komentáře budu chtít zachovat jméno, e-mail a text komentáře, ale ne třeba opsaný CAPTCHA kód.</li>
<li>V případě úspěšného odeslání formuláře některé (vybrané) zapamatované hodnoty smazat. Ale ne všechny – ne výše uvedeném případě odstranit jenom text komentáře, ne už jméno a e-mail.</li>
<li>Minimální, nejlépe žádná, zátěž na straně serveru.</li>
<li>Snadná implementace a široká kompatibilita.</li>
</ul>
<h2 id="reseni">Řešení</h2>
<p>Zvolil jsem čistě klientské řešení využívající JavaScript, Local Storage a data-atributy z HTML 5. Toto řešení je podporováno většinou v současnosti používaných prohlížečů a v případě že podporováno není, nepůsobí problémy, prostě to tiše nebude fungovat. Klientský skript je psaný pomocí jQuery, protože bez něj psaní JavaScriptu hloboce přesahuje hranice mého masochismu.</p>
<p>Použití je jednoduché. Pro <strong>zapamatování hodnoty pole</strong> stačí danému elementu přidat atribut <code>data-rls-id</code>, jehož hodnota se použije pro vytvoření klíče, pod nímž bude zapamatovaná hodnota uložena v local storage:</p>
<input type="text" name="name" data-rls-id="name" />
<p>Protože v případě ASP.NET server controls se neznámé atributy beze změny kopírují na výstup, je snadné totéž zapsat i v ASPX:</p>
<p>&lt;asp:TextBox ID=&quot;TextBoxName&quot; runat=&quot;server&quot; data-rls-id=&quot;name&quot; /&gt;</p>
<p>Ve výše uvedeném příkladu se hodnota uloží do local storage pole s názvem <code>RLS[name]</code>. Syntaxe připomíná (záměrně) adresaci kolekcí, ale je to jenom stringový identifikátor. Ono &quot;RLS&quot; (Remember in Local Storage) tam přidávám proto, abych předešel možným konfliktům pro obvyklé hodnoty.</p>
<p>Některé hodnoty (jméno, e-mail) si budeme chtít pamatovat bez omezení, ale některé je žádoucí po úspěšném zpracování odstranit, protože příště budou jiné (text komentáře). Pro <strong>vymazání zapamatované hodnoty</strong> slouží atribut <code>data-rls-clear</code>, který přidáme k jekémukoliv elementu na stránce, která je reakcí na úspěšné odeslání formuláře. Hodnota tohoto atributu je seznam ID polí, která se mají zapomenout, oddělený čárkami:</p>
<p data-rls-clear="comment">Váš komentář byl zaznamenán.</p>
<p>Zdrojový kód obslužného skriptu, který se zavolá při natažení stránky, je následující:</p>
<p>$(function () { // Check if this browser supports local storage if (&quot;localStorage&quot; in window &amp;&amp; window[&quot;localStorage&quot;] !== null) { // Clear all remembered entries required by data-rls-clear $(&quot;<em>[data-rls-clear]&quot;).each(function () { var fields = $(this).data(&quot;rls-clear&quot;).split(&quot;,&quot;); for (var i = 0; i &lt; fields.length; i++) { window.localStorage.removeItem(&quot;RLS[&quot; + fields[i].trim() + &quot;]&quot;); } }); $(&quot;</em>[data-rls-id]&quot;).each(function () { // Load currently remembered data var keyName = &quot;RLS[&quot; + $(this).data(&quot;rls-id&quot;) + &quot;]&quot;; $(this).val(window.localStorage[keyName]); // Save data to local storage when value changes $(this).keyup(function () { window.localStorage[keyName] = $(this).val(); }); }); } });</p>
<p>Začneme tím, že si ověříme, jestli prohlížeč podporuje funkci Local Storage. Pokud ne, nic dalšího neděláme. Poté smažeme z úložiště všechny klíče, požadované atributem <code>data-rls-clear</code>. Dále naplníme všechna pole označená atributem <code>data-rls-id</code> případně z minula zapamatovanými hodnotami. Na závěr se pověsíme na událost <code>keyup</code> těchto polí handler, který uloží aktuální hodnotu do LocalStorage.</p>
<p>Použil jsem stisk klávesy, nikoliv událost <code>change</code>. Ta se vyvolá teprve ve chvíli, kdy pole ztatí focus. Pokud ale uživatel píše delší text do jednoho pole, pokládám za pravděpodobné, že k nějakému problému dojde v průběhu editace. Toto řešení možná není úplně efektivní (kód se volá při každém stisku klávesy, a to i pokud nedošlo ke změně textu), ale nepředpokládám, že by v tomto případě byl výkon extra kritický. Pro úplnost dodávám, že řešneí není ani stoprocentně funkční – pokud uživatel text modifikuje čistě použitím myši (např. vyjmutím nebo vložením obsahu schránky z kontextového menu), nebude fungovat.</p>
<p>Dále pak jsem se nezabýval minifikací skriptů nebo zabalením funkcionality do jQuery pluginu, ježto se v tom nevyznám. Vyřešení těchto problémů nechám případným zájemcům, kteří se v JavaScriptu vyznají lépe než já :)</p>
<p><strong>Kompletní zdrojové kódy a příklad použití si můžete stáhnout zde: <strong><a href="https://www.cdn.altairis.cz/Blog/2011/20111228-rls.zip"><strong>20111228-rls.zip</strong></a></strong> (4 kB).</strong></p>

      </section>
    </main>
    <footer>
      Footer
    </footer>
  </body>
</html>