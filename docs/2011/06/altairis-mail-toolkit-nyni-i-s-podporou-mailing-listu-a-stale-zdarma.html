<!DOCTYPE html>
<html>
  <head>
    <meta charset="utf-8" />
    <title>Altairis Mail Toolkit: Nyní i s podporou mailing listů (a stále zdarma) | ALTAIR.blog</title>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="cs-CZ" />
    <meta name="Description" content="Zhruba před rokem jsem představil svůj projekt Altairis Mail Toolkit, který slouží k jednoduchému a korektnímu mailování z ASP.NET. Po roce se tato knihovna dočkala nové verze 1.5, v níž řeší další častý problém, a tím je správa distribučních seznamů – mailing listů." />
    <link rel="stylesheet" type="text/css" href="/content/styles.min.css" />
    <link rel="alternate" type="application/rss+xml" href="/feed.rss" title="RSS Feed" />
  </head>
  <body>
    <header>
      <div>
        <a href="/">
          <img src="/content/images/logo_onwhite.svg" alt="altair.blog" style="height:100px;" />
        </a>
      </div>
    </header>
    <main>
      <h1>Altairis Mail Toolkit: Nyní i s podporou mailing listů (a stále zdarma)</h1>
      <section class="article">
        <p>Zhruba před rokem jsem v článku <a href="http://www.aspnet.cz/articles/286-altairis-mail-toolkit-mailovani-z-webovych-aplikaci-snadno-a-korektne">Altairis Mail Toolkit: mailování z webových aplikací snadno a korektně</a> představil svůj projekt <a href="http://altairismailtoolkit.codeplex.com/">Altairis Mail Toolkit</a>, který slouží k jednoduchému a korektnímu mailování z ASP.NET. Po roce se tato knihovna dočkala nové verze 1.5, v níž řeší další častý problém, a tím je správa distribučních seznamů – mailing listů.</p>
<p>Pokud jsou správně realizované, představují mailing listy (distribuční seznamy) velice efektivní způsob komunikace se zákazníky. E-mailový občasník může být velmi užitečná záležitost. Problém ale spočívá v tom, jak celou věc realizovat správně.</p>
<h2 id="resene-problemy">Řešené problémy</h2>
<h3 id="bezpecne-prihlaseni-a-odhlaseni">Bezpečné přihlášení a odhlášení</h3>
<p>V první řadě je třeba řešit přihlašování a odhlašování uživatelů. Jakékoliv změny (tedy přidání e-mailu do seznamu nebo jeho odebrání) by měl potvrdit oprávněný uživatel této adresy. Za prvé si tím při přihlášení ověříme, že je zadaná adresa funkční a za druhé máme jistotu, že zprávy rozesíláme se souhlasem oprávněné osoby a tedy v souladu se zákonem.</p>
<p>Typicky se potvrzení děje tak, že uživateli na zadanou adresu pošleme nějaký kód, který musí sdělit zpět, zadat do formuláře na webu a nebo přejít na adresu, které je kód součástí. Má implementace využívá metodu <a href="http://www.aspnet.cz/articles/146-hmac-hash-message-authentication-code">HMAC</a>, kdy se kód generuje kryptografickým algoritmem s použitím tajného klíče, a tedy není nutné nepotvrzené údaje a kódy skladovat v databázi.</p>
<h3 id="provider-based-uloziste-seznamu-adres">Provider-based úložiště seznamu adres</h3>
<p>Seznam přihlášených e-mailových adres je nutno někde skladovat. Pro tento úkol jsem zvolil svou oblíbenou architekturu providerů. Součástí knihovny je toho času jediný provider, který ukládá data do databáze (jakékoliv ADO.NET: MS SQL, SQL Compact, MySQL, Oracle…), ale můžete si snadno napsat vlastního providera. Stačí podědit třídu od <em>Altairis.MailToolkit.MailingListProvider</em> a přepsat pár metod.</p>
<p>Zároveň toto řešení umožňuje v rámci jedné aplikace provozovat několik mailing listů, se stejnými nebo různými providery – co instance providera, to samostatný mailing list.</p>
<h3 id="rozeslani-e-mailu">Rozeslání e-mailu</h3>
<p>Vlastní rozeslání zpráv je už triviální, resp. je vyřešeno už v předchozí verzi knihovny. Dopsal jsem tedy jenom metodu, která propojí již existující infrastrukturu se seznamem příjemců.</p>
<h2 id="implementace">Implementace</h2>
<p>Postup implementace je poměrně podrobně popsán v <a href="http://altairismailtoolkit.codeplex.com/wikipage?title=Mailing%20List%20Management">dokumentaci</a> (anglicky). Zároveň je k dispozici příklad <em>SampleListManager</em> (je součástí downloadu), který představuje vzor, z něhož lze vycházet.</p>
<p>Knihovna sama nemá žádné uživatelské rozhraní, se světem komunikuje převážně pomocí třídy <em>MailingListManager</em>, která disponuje sbírkou statických metod pro odeslání mailu se žádostí o potvrzení přihlášení a odhlášení (<em>Subscribe</em>, <em>Remove</em>), ověření těchto akcí (<em>SubscribeConfirm</em>, <em>RemoveConfirm</em>) a rozeslání zpráv (<em>SendMessages</em>).</p>
<p>Texty zpráv a formát potvrzovacího URL je možné snadno změnit v resource souborech (jsou to šablony mailů jako každé jiné), je nutné napsat jenom stránku pro přihlašování a potvrzování – ty jsou velmi jednoduché, v podstatě jde jenom o načtení parametrů a zavolání příslušné metody.</p>
<p><strong>Aktuální verzi knihovny Altairis Mail Toolkit si můžete stáhnout na <strong><a href="http://altairismailtoolkit.codeplex.com/"><strong>http://altairismailtoolkit.codeplex.com/</strong></a></strong>.</strong> Je zdarma, šířená pod Ms-PL, tedy otevřená dalším úpravám.</p>

      </section>
    </main>
    <footer>
      Footer
    </footer>
  </body>
</html>