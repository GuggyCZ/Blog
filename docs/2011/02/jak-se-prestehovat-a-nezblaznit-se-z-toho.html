<!DOCTYPE html>
<html>
  <head>
    <meta charset="utf-8" />
    <title>Jak se přestěhovat a nezbláznit se z toho | ALTAIR.blog</title>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="cs-CZ" />
    <meta name="Description" content="Říká se, že je prý lepší vyhořet, než se stěhovat. S následky požáru osobní zkušenost nemám, ale pokud se týče stěhování, posledních dvanáct let si držím hezký průměr jednoho stěhování ročně. Ostatně, naposledy jsem se stěhoval včera. Myslím si tedy, že mám dostatečnou kvalifikaci k udílení moudrých rad v tomto oboru. K sepsání tohoto článku mne inspirovala kamarádka, která se stěhovala poprvé v životě, bezmála tři týdny a bezmála se z toho fyzicky i psychicky zhroutila." />
    <link rel="stylesheet" type="text/css" href="/content/styles.min.css" />
    <link rel="alternate" type="application/rss+xml" href="/feed.rss" title="RSS Feed" />
  </head>
  <body>
    <header>
      <div>
        <a href="/">
          <img src="/content/images/logo_onwhite.svg" alt="altair.blog" style="height:100px;" />
        </a>
      </div>
    </header>
    <main>
      <h1>Jak se přestěhovat a nezbláznit se z toho</h1>
      <section class="article">
        <p>Říká se, že je prý lepší vyhořet, než se stěhovat. S následky požáru osobní zkušenost nemám, ale pokud se týče stěhování, posledních dvanáct let si držím hezký průměr jednoho stěhování ročně. Ostatně, naposledy jsem se stěhoval včera. Myslím si tedy, že mám dostatečnou kvalifikaci k udílení moudrých rad v tomto oboru. K sepsání tohoto článku mne inspirovala kamarádka, která se stěhovala poprvé v životě, bezmála tři týdny a bezmála se z toho fyzicky i psychicky zhroutila.</p>
<p>Mé zkušenosti jsou relevantní pro jediné město v republice (Praha) a největší volnou konfederaci nezávislých vesnic (Brno). V případě jiných míst nemusejí být rady aplikovatelné zcela nebo vůbec.</p>
<p>Prezentuji je v podobě bodů, které můžete užívat dle potřeby.</p>
<h2 id="ideova-priprava">Ideová příprava</h2>
<ul>
<li><strong>Nesnažte se vše dělat sami.</strong> Jenom samotná koordinace stěhování a balení a vybalování věcí je práce na plný úvazek. Najměte si stěhováky a úklidovou službu. Nejsou tak drazí, aby se vám nevyplatili.</li>
<li>I na hrubou práci, jako je nošení těžkých břemen, je třeba mít fortel. Oni ho mají. Vy ne.  <a href="https://www.cdn.altairis.cz/Blog/2011/20110209-plan_3_2.png"><img src="https://www.cdn.altairis.cz/Blog/2011/20110209-plan_3_thumb.png" alt="plan_3" title="plan_3" /></a></li>
</ul>
<h2 id="faze-priprav-a-planovani">Fáze příprav a plánování</h2>
<ul>
<li><p>Před stěhováním si změřte nový byt a <strong>udělejte si plánek</strong> v přesném měřítku. Nezapomeňte na různé výklenky, vyčnívající topení a patra.</p>
</li>
<li><p>Počítejte s tím, že místnosti nejsou obvykle přesně pravoúhlé, zejména ve starých domech mohou odchylky být dost značné.</p>
</li>
<li><p>Vyrobte si modely svého nábytku, opět v měřítku, a zkušejte různé varianty rozmístění v plánku. Je mnohem jednodušší tahat čtverečky myší, než skříně.</p>
</li>
<li><p>Poznamenejte si i <strong>rozmístění zásuvek</strong> a ověřte si, že jsou skutečně funkční. Můžete použít fázovku (zkoušečka s doutnavkou, co vypadá jako šroubovák, stojí pár desítek korun) a nebo nějaký malý spotřebič, co na sobě má světýlko.</p>
</li>
<li><p>Ke zmíněnému účelu používám Microsoft Visio. Existují i jiné programy, zdarma i za peníze. Použijte to, s čím jste schopni jednoduše zacházet.</p>
</li>
<li><p>Visio umožňuje práci ve vrstvách, což se hodí. Obvykle mám vrstvy nejméně tři:</p>
<ul>
<li>Podkladovou, kde jsou jenom zdi, dveře, okna.</li>
<li>Rozměrovou, kde mám okótované důležité rozměry (to umí Visio udělat samo).</li>
<li>Nábytkovou (obvykle několik různých variant rozmístění)</li>
</ul>
</li>
</ul>
<h2 id="faze-baleni">Fáze balení</h2>
<ul>
<li>Obstarejte si dostatek krabic. <strong>Nespoléhejte na blízké obchody,</strong> ale kupte si nové krabice např. v Bauhausu. Jsou levné, zaručeně funkční a především všechny stejně velké, což vám výrazně usnadní manipulaci.</li>
<li>Většina stěhovacích služeb vám <strong>zapůjčí krabice nebo plastové bedny</strong>. Tato služba je obvykle zdarma, platíte jenom za odvoz. Je to ale logisticky náročnější.</li>
<li>Plastové bedny jsou pevnější a jsou vhodné na věci s vyšší hustotou (zejména knihy a hromady papírů). Jsou ovšem dosti neskladné, což vám znesnadní balení a vybalování.</li>
<li>Papírové krabice nedávejte příliš plné (opět, zejména se to týká knih). Vyplatí se zpevnit jejich uši a občas dno lepící páskou.</li>
<li>Nespoléhejte jenom na krabice. Výbornou službu vám poskytnou <strong>velké a silné plastikové pytle</strong>. Dají se koupit v rolích a nebo na kusy, často jako „pytle na suť“. Hodí se zejména na věci hadrové povahy – oblečení, povlečení, přikrývky…</li>
<li>Obstarejte si pytle v několika barvách, třeba černé a modré. Do jedněch dávejte odpad a do druhých věci, které se budou stěhovat.</li>
<li>Na zavírání pytlů použijte <strong>plastové vázací pásky na kabely</strong>, koupíte je v každém hobby marketu. Nezapomeňte si ovšem přibalit nůžky nebo lépe stranové štípací kleště, bez nich se při otevírání neobejdete.</li>
<li>Užitečný pomocník je <strong>balící fólie</strong>. Je to tenká fólie, která se lepí sama k sobě a věci sváže a zároveň chrání před odřením a částečně před nárazem. Prodává se v různých šířkách. Můžete jí obalit věci obzvláště citlivé a nebo různě podivného a nepravidelného tvaru, případně svazovat věci k sobě. Na rozdíl od lepící pásky nepoškodí povrch toho, k čemu ji přitisknete a podstatně lépe drží.</li>
<li>Fólií nešetřete, většina věcí vyžaduje nejméně 5-10 vrstev.</li>
<li>Ke zpevnění věcí zabalených do fólie můžete použít lepící pásku.</li>
<li>Balte takto víc věcí najednou, např. zasklené obrazy (proložené publinkovou fólií, pěnovým polystyrenem atd.).</li>
<li><strong>Nechte si rezervu</strong> krabic, pytlů „na poslední chvíli“. Objevíte spoustu drobností, které jste zapomněli dát jinam a budou se vám hodit.</li>
<li><strong>Všechny krabice a pytle si popište</strong> tlustým černým fixem. Do jaké místnosti přijdou a co v nich je.</li>
<li>Lepící pásky budete potřebovat hodně. Kupte celé balení (5-10 ks) široké (5 cm) lepící pásky, ideálně bílé nebo žluté. Jednak abyste jí měli dost, jednak abyste nemuseli pořád hledat, kam jste založili tu jedinou roli, kterou máte.</li>
<li>Na světlou lepící pásku můžete napsat obsah balení, proto je lepší než průhledná a nebo tmavá (hnědá).</li>
<li>Na krabice s předměty obzvláště křehkými nebo jinak problematickými napište např. „KŘEHKÉ“ nebo „NEKLOPIT“. Ze všech stran! Upozorněte na to stěhováky.</li>
<li><strong>Vyhoďte, co nepotřebujete.</strong> Velmi podstatná část věcí, které máte, jsou krámy, které jenom zabírají místo.</li>
<li>Osobně jako poslední svěšuju obrazy. Byt bez nich vypadá smutně a jako v bojovém stavu, depresivně. Obrazy sundavám až ráno, v den stěhování.</li>
<li>Děti, psy, nervózní partnery a podobně vyžeňte. Pokud potřebujete při stěhování pomoc, požádejte kamarády nebo profesionály.</li>
<li>Moje <a href="http://www.bestijka.cz/">přítelkyně Mysh</a> trvá na přítomnosti provázku u stěhování. Důvody se mi zatím nepodařilo odhalit, nepamatuji si, že bych kdy ke stěhování provázek potřeboval, u posledního stěhování jsem jej nepoužil zcela určitě.</li>
<li>Existují firmy, specializující se na vyklízení, ale bývají dost drahé. Pokud máte hodně odpadu, je levnější zaplatit stěhováky a odvézt věci na sběrný dvůr, který je obvykle pro občany daného města zdarma.</li>
</ul>
<h2 id="faze-stehovani">Fáze stěhování</h2>
<ul>
<li>Buďte důslední a <strong>nesnažte se pomáhat</strong>. Když už tam máte profíky, nechte je dělat všechno. Stěhováním částí věcí svépomocí v tom uděláte jenom zmatek.</li>
<li>Označte si, <strong>v jakém pořadí chcete věci stěhovat</strong> do nového bytu. Zejména nábytek, aby bylo možné jej rovnou umístit na finální místo. Ale třeba i krabic, které s tímto nábytkem souvisejí. Stěhovákům to řekněte a zdůrazněte, že se jedná o pořadí, v jakém věci mají přinášet do nového bytu, ne v jakém ho mají odnášet.</li>
<li>Při posledním stěhování jsem tuto metodu dovedl k dokonalosti tím, že jsem na jednotlivé předměty umístil jasně zelené post-it lístky s pořadovými čísly.</li>
<li>Před příchodem do bytu otevřete všechny dveře. V případě, že překážejí, může být rozumné je vysadit a dát někam, kde nebudou překážet.</li>
<li>Pokud máte hodně elektrických spotřebičů, ujasněte si, kde budete potřebovat zásuvky a <strong>dokud je byt prázdný, natahejte si prodlužováky</strong>. Zásuvek není nikdy dost.</li>
<li>Nepobíhejte kolem, <strong>stůjte na jenom místě a jenom říkejte nosičům co kam mají postavit</strong>. Nechte vše nosit rovnou do místnosti, kde to finálně bude. Nábytek nechte postavit na místo, kde bude v konečném důsledku stát.</li>
</ul>
<h2 id="faze-vybalovani">Fáze vybalování</h2>
<ul>
<li>Jako první si <strong>připravte nějaké pohodlné místo</strong>, kde se budete cítit dobře, kde si budete moci odpočinout od chaosu, útočiště. Já jako první rozbaluju počítač a reprobedny.</li>
<li>Po odchodu stěhováků se hned nevrhněte na rozbalování, ale na chvíli si sedněte, odpočiňte si a vzpamatujte se z toho.</li>
<li>Pracujte přerušovaně, nesnažte se mít to co nejdřív za sebou, strháte se.  Já se odreagovávám například postupným psaním tohoto článku. Velkou část balení a celé vybalování dělám sám, ale přesto mám roupy :)</li>
</ul>

      </section>
    </main>
    <footer>
      Footer
    </footer>
  </body>
</html>