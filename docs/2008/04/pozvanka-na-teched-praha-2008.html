<!DOCTYPE html>
<html>
  <head>
    <meta charset="utf-8" />
    <title>Pozvánka na TechEd Praha 2008 | ALTAIR.blog</title>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="cs-CZ" />
    <meta name="Description" content="Ve dnech 22.-25. dubna se v Praze uskuteční další ročník TechEdu. To nejlepší z amerického a evropského TechEdu, okořeněné trochou zkušeností z praxe, najdete ve Village Cinemas na Černém Mostě." />
    <link rel="stylesheet" type="text/css" href="/content/styles.min.css" />
    <link rel="alternate" type="application/rss+xml" href="/feed.rss" title="RSS Feed" />
  </head>
  <body>
    <header>
      <div>
        <a href="/">
          <img src="/content/images/logo_onwhite.svg" alt="altair.blog" style="height:100px;" />
        </a>
      </div>
    </header>
    <main>
      <h1>Pozvánka na TechEd Praha 2008</h1>
      <section class="article">
        <p>Ve dnech 22.-25. dubna se v Praze uskuteční další ročník TechEdu. To nejlepší z amerického a evropského TechEdu, okořeněné trochou zkušeností z praxe, najdete ve Village Cinemas na Černém Mostě. Exhibicionista mého formátu samozřejmě na takové akci nemůže chybět, takže co jsem si pro vás letos připravil?</p>
<h2 id="microsoft-internet-information-services-7.0">Microsoft Internet Information Services 7.0</h2>
<p><strong>Úterý, 09:00-10:15 (1. část), 13:15-14:30 (2. část)</strong></p>
<p>Mé nadšení nad novou verzí IISka jest myslím všeobecně známo. V této dvoudílné přednášce se s vámi o něj podělím a podíváme se na to, co je v IIS 7 nového z hlediska administrátora a programátora.</p>
<h2 id="vyvoj-asp.net-aplikace-zive">Vývoj ASP.NET aplikace živě</h2>
<p><strong>Středa, 13:15-14:30 (1. část), 16:30-17:45 (2. část)</strong></p>
<p>Rozsáhlá dema se všeobecně těší velké oblibě. Předpokládám že proto, že přednášejícímu skýtají nepřeberně možností, kterak se veřejně ztrapnit ;-) K pobavení a doufejme, že též poučení p. t. publika připravuji představení zahrnující krocení dravých zkratek, jako je VS2008, .NET 3.5, AJAX, LINQ a DMZVZ.</p>
<p>Hrdě prohlašuji, že k této přednášce mám už s předstihem hotové slajdy. Oba ;-)</p>
<h2 id="autentizace-v-asp.net">Autentizace v ASP.NET</h2>
<p><strong>Čtvrtek, 13:15-14:30</strong></p>
<p>Jedním z mých oblíbených témat jsou otázky identity. Nikoliv ve smyslu filozofickém či psychologickém, ale pokud se týče zabezpečení webových aplikací. Můžete se dočíst spoustu moudrých slov o technologiích jako Information Cards (CardSpace), Windows Live ID, OpenID a dalších. Ale k čemu vám nakonec budou dobré? Jak pomohou vaší aplikaci? A především, jak modernizovat vaši aplikaci založenou na ASP.NET membershippingu, aniž byste ji museli kompletně celou přepsat? Odpovědi na tyto otázky se dozvíte právě v této přednášce.</p>
<h2 id="xslt-extreme">XSLT Extreme</h2>
<p><strong>Čtvrtek, 16:30-17:45</strong></p>
<p>Další můj oblíbenec, transformace XML dat pomocí XSLT šablon do HTML. Ale počkat, ta data nemusejí být nutně jenom XML. A výsledek nemusí být jenom HTML. A ta transformace nemusí být jenom XSLT... Podíváme se na poněkud divočejší scénáře využití XSL transformací a zjistíme, co XSLT dovede, když se mu povolí otěže.</p>
<p><em>Poznámka: předpokládá se základní znalost technologií XML, XSLT a XPath. Nemáte-li ji, jemný úvod naleznete příkladně <em><a href="http://videoarchiv.altairis.cz/Entry/15-xml-v-teorii-a-praxi-xslt-xpath.aspx"><em>v záznamu mých minulých přednášek</em></a></em>.</em></p>
<h2 id="hidden-gems-in-asp.net">Hidden Gems in ASP.NET</h2>
<p><strong>Pátek, 13:15-14:30</strong></p>
<p>Tato přednáška by mohla nést podtitul &quot;co se jinam nevešlo&quot;. Podíváme se na sbírku technik, nástrojů a komponent, které sice nejsou tak rozsáhlé nebo důležité, aby vydaly na samostatnou přednášku, ale při správném použití vám dovedou ušetřit spoustu času a námahy.</p>

      </section>
    </main>
    <footer>
      Footer
    </footer>
  </body>
</html>