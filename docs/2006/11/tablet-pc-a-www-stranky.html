<!DOCTYPE html>
<html>
  <head>
    <meta charset="utf-8" />
    <title>Tablet PC a WWW stránky | ALTAIR.blog</title>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="cs-CZ" />
    <meta name="Description" content="S poklesem jejich cen se dá očekávat razantnější nástup počítačů typu Tablet PC. Nedávno jsem si jedno pořídil a chci se s vámi podělit o dojmy z jeho používání ve vztahu k WWW stránkám." />
  </head>
  <body>
    <header>
      <div>
        <a href="/">
          <img src="/Content/Images/logo_onwhite.svg" alt="altair.blog" style="height:100px;" />
        </a>
      </div>
    </header>
    <main>
      <h1>Tablet PC a WWW stránky</h1>
      <section class="article">
        <p>S poklesem jejich cen se dá očekávat razantnější nástup počítačů typu Tablet PC. Nedávno jsem si jedno pořídil a chci se s vámi podělit o dojmy z jeho používání ve vztahu k WWW stránkám.</p>
<p>Tablet PC je přenosný počítač s „dotykovou“ obrazovkou. „Dotykovou“ proto v uvozovkách, protože na současné tablety se píše speciálním elektronickým perem, displej není citlivý na tlak, jako je tomu u PDA. Viděl jsem nicméně i prototyp touchscreen tabletu – mají sice rozličné nevýhody, ale časem se podle mne uplatní, protože jejich výroba je levnější.</p>
<p>Od normálního notebooku se Tablet PC pozná tak, že jeho obrazovku můžete otočit kolem vertikální osy a notebook zase zavřít displejem nahoru. V takovém případě se obrazovka obvykle automaticky přeorientuje na výšku a počítač se ovládá perem. Jsou i taková zařízení, která mají klávesnici fyzicky odpojitelnou.</p>
<p>Bližší informace o Tablet PC, včetně názorné animace použití a konverze notebooku na tablet najdete například na <a href="http://en.wikipedia.org/wiki/Tablet_PC">Wikipedii</a>.</p>
<h2 id="www-stranky-na-tabletu">WWW stránky na tabletu</h2>
<p>Tento formát činí Tablet PC výtečným zařízením pro prohlížení webových stránek. Formát „na výšku“ znamená méně scrollování (na stránku se vejde více textu) a ovládání perem je pro klikání na odkazy vpravdě ideální.</p>
<p>Ovšem pouze tehdy, je-li prohlížený web dobře napsaný. Většina dnešních tabletů má totiž rozlišení displeje 1024x768. A nepochybně to nějakou dobu tak i zůstane, protože výroba digitizérů je ještě dražší než výroba normálních LCD, navíc malé rozměry většiny Tablet PCs způsobují, že nemá smysl honit se za extrémním rozlišením.</p>
<h2 id="jak-psat-tablet-friendly-weby">Jak psát tablet-friendly weby</h2>
<p>Pro webového vývojáře toto znamená důležitou věc: podporovat rozlišení 768 x 1024. Šířka 768 bodů je dosti málo, je to méně než dnes již pomalu opouštěná podpora rozlišení 800x600.</p>
<p>Vhodným řešením může být menu, které lze „zavřít“ nebo chcete-li schovat, pomocí klientského skriptu.</p>
<p>Kromě podpory formátu „na výšku“ bych za uživatele tabletů ještě rád poprosil o střízlivost s „hover“ efekty a vyskakovacími menu. Lovení pop-up menítek může být nepříjemná zábava i myší, ale trefovat se do malého cíle perem tabletu je ještě mnohem nepříjemnější.</p>
<p>Zatím jsem uživatelem Tablet PC týden, takže mé zkušenosti jsou omezené. Rád bych ale k tomuto fenoménu přitáhl pozornost webových designérů, protože je to téma, o němž se zatím příliš nemluví. Pokud máte v tomto směru zkušenosti, ať už pozitivní nebo negativní, napište je do diskuze pod článkem.</p>

      </section>
    </main>
    <footer>
      Footer
    </footer>
  </body>
</html>