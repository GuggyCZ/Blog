<!DOCTYPE html>
<html>
  <head>
    <meta charset="utf-8" />
    <title>Reakce na nepravdivé nařčení České televize | ALTAIR.blog</title>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="cs-CZ" />
    <link rel="stylesheet" type="text/css" href="/content/styles.min.css" />
    <link rel="alternate" type="application/rss+xml" href="/feed.rss" title="RSS Feed" />
  </head>
  <body>
    <header>
      <div>
        <a href="/">
          <img src="/content/images/logo_onwhite.svg" alt="altair.blog" style="height:100px;" />
        </a>
      </div>
    </header>
    <main>
      <h1>Reakce na nepravdivé nařčení České televize</h1>
      <section class="article">
        <p>Ve své hlavní zpravodajské relaci <strong>Události</strong> odvysílala včera Česká televize reportáž, ve které její reportérka opakovaně obvinila filmovou společnost pro kterou pracuji, i mne osobně z podvodu.</p>
<p>Podle reportáže jsme měli oklamat kastelána na na státním hradě Rožmberk a natočit zde bez jeho vědomí pornografický film. Natáčení údajně nebyl přítomen a nemohl mu zabránit, protože tuto smlouvu nebylo možné vypovědět. V závěru příspěvku redaktorka ČT varovala ostatní správce památkových objektů s tám, že podvodníci by se mohli pokusit oklamat i je.</p>
<p>Skutečnost je taková, že pro natáčení jsme měli s Památkovým ústavem, zastoupeným kastelánem p. Čásou, uzavřenou řádnou smlouvu. Pan Čása byl dvoudennímu natáčení po celou dobu přítomen, v různých časech byli přítomni i další zaměstnanci.</p>
<p>Nikdo z nich nevznesl po celou dobu natáčení žádnou námitku, připomínku či požadavek. Natáčení proběhlo dle všech plánů v plném rozsahu. Toto dosvědčuje i protokol, který správce hradu po dokončení natáčení podepsal a ve kterém obě strany stvrzují, že nedošlo k žádným problémům ani škodám.</p>
<p>Pokud jde o údajně nevypověditelnou smlouvu: smlouva neobsahuje žádná speciální ustanovení znemožňující výpověď a řídí se tedy v tomto bodu obecně platnými právními předpisy. Nadto se jedná o smlouvu připravenou samotnou správou hradu, kterou jsme beze změn podepsali a akceptovali veškeré podmínky a návrhy pronajímatele.</p>
<p>Jednal-li správce hradu v rozporu s instrukcemi svých nadřízených, je nám to sice líto, ale nám nepřísluší zasahovat do vnitřních věcí Památkového ústavu.</p>
<p>Veškeré výše uvedené informace jsem na kameru poskytl redaktorce České televize. Ačkoliv vyjádření údajného poškozeného bylo vysíláno v plném rozsahu, z mojí reakce se ve výsledném sestřihu objevila pouze jedna věta, nadto irelevantní hlavnímu problému.</p>
<p>Neposkytnutí prostoru k vyjádření napadené straně považuji za hrubě neprofesionální, navíc odporující <a href="http://www.czech-tv.cz/ct/kodex/">etickému kodexu ČT</a>.</p>

      </section>
    </main>
    <footer>
      Footer
    </footer>
  </body>
</html>